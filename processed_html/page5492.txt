Svartsjön säsong 2 på Viaplay, TV3 - så bra är tv-serien med Stiernstedt Vi använder cookies för att förbättra funktionaliteten på våra sajter, för att kunna rikta relevant innehåll och annonser till dig och för att vi ska kunna säkerställa att tjänsterna fungerar som de ska. Läs mer i vår  cookiepolicy . ”Svartsjön” är bättre än du tror. Seriens andra säsong siktar mer in sig på mänsklig än övernaturlig skräck.    ”Svartsjön” har ställt vinterkängorna på hyllan och dragit på sig sommardojorna. Tro inte för en sekund att det betyder mindre skrämselhicka, snarare är skillnaden att seriens steg blir lättare.   Handlingens framåtrörelse har dessutom mer schvung än första säsongen och bygger på något familjärt som ändå känns lagom unikt. Den här gången har serien även en starkare ensemble, med Hedda Stiernstedt, Alida Morberg och Filip Berg i spetsen. Rakt upp i krysset på målgruppsmålet alltså.   ”Svartsjön” säsong två är av naturliga anledningar – inga spoilers i den här recensionen – en prequel som placerar seriens huvudperson Johan Ceder på ön Kallskär.   Där träffar han ett antal andra personer som söker mening eller förändring i sina liv. Snabbt understryks att hemligheter väntar runt nästan varje hörn. Dessa är inte bara personliga och kopplade till de enskilda rollfigurerna, utan också knutna till historien som helhet.   Frågan om vad som hände förra sommaren på samma behandlingshem är central, och pekar efter fyra avsnitt mot ett mysterium mer mänskligt än övernaturligt.   Bäst med ”Svartsjöns” nya avsnitt är hur manusförfattarna skildrar de tvivel och den osäkerhet som Hedda Stiernstedts rollfigur Minnie brottas med: är det hon tvingas genomlida på ön skapat av hennes egen fantasi eller är det något annat som försiggår? Det gör även att den första halvan av säsongen står mer på ett slags psykologisk thriller-mark än den vandrar på en uttjatad skräckstig, vilket är tilltalande och lättare lyfter skådespelarnas prestationer.   Samtidigt är det givetvis en fördel att berättelsen utspelar sig på en ö. Det finns något kusligt i hur vattnets mörker och djup blir en extra spelare i kampen om sanningen, precis som att det är gynnsamt för manusförfattarnas att rollfigurerna mer eller mindre är fast på en och samma plats.   Andra säsongen av ”Svartsjön” är bitvis töntig, men när man accepterar premissen och de logiska reglerna – det finns inga logiska regler – är serien bättre än vad man först tror.   Mattias Bergqvist finns på Twitter: @bergqvist_m Gilla Spoiler alert på Facebook för det senaste om ”Svartsjön” i Viaplay och TV3 # ”Svartsjön” säsong 2 har premiär 10 oktober på Viaplay. Serien sänds senare i TV3. De nya avsnitten bygger på en originalidé av Ulf Kvensler. Richard Jarnhed och Per Simonsson har regisserat serien, samt skrivit manus med Lovisa Milles, Moa Herngren och Peter Lindblom. I rollistan finns bland andra Hedda Stiernstedt, Filip Berg, Alida Morberg, Bahar Pars, André Eriksen, Daniel Larsson, Anja Landgré och David Nzinga. ”Svartsjön” produceras av Jarowskij med Lotta Westberg som producent. 