Skam-stjerne blandt 24 nye navne på Roskilde Festival | Musik | DR Father John Misty, Sort Sol og Nils Bech kendt fra ’Skam’ føjet til årets program. En karismatisk sangskriver. Et legendarisk dansk band. Og en nordmand, hvis fortolkning af julesalmen ’O helga Natt’ i tv-serien ’Skam’ gik viralt. Roskilde Festival afslører i dag 24 nye navne – heraf syv danske - der skal spille på Dyrskuepladsen til sommer. Blandt de mange navne lægger festivalen særlig vægt på Father John Misty, en amerikansk boheme med langt skæg, hvis koncert på Roskilde Festival i 2015 ifølge festivalen ”slog benene væk under dem, som oplevede ham”. Dengang spillede han på Avalon, i år indtager han Orange, skriver festivalen i en pressemeddelelse. Sort Sol,  der i går også blev føjet til Northside Festivals program , vil på Roskilde Festival optræde med særligt inviterede gæster. Den danske gruppe er netop blevet færdig med indspilningerne af deres første album i 16 år. Nils Bech vil fans af den norske ungdomsserie ’Skam’ kunne huske fra scenen, hvor Isak er til julemesse med sine forældre og til tonerne af ’O Helga Natt’ får en sms fra Even, der erklærer ham sin kærlighed. Og Isak løber ud af kirken. Han, Nils Bech, kommer altså også til Roskilde. Dertil kommer samba-dronningen Elza Soares, den feministiske rapper Madame Ghandi og Popcaan fra Jamaica, der ifølge fesivalen ”fusionerer pop og dancehall på en måde, der har begejstret stjerner som Drake og Snoop Doog”. Også danske pladeaktuelle The Rumour Said Fire samt Møs trommeslager, Rasmus Littauer, med kunstnernavnet School of X gæster festivalen. I alt vil der i år være 175 koncerter på programmet. Den endelige plakat afsløres i starten af april. Father John Misty (US), Elza Soares (BR), Bonobo (UK), Popcaan (JM), Sort Sol (DK), Tinashe (US), A Day to Remember (US), Boujeloud (DK), Clams Casino (US), Fatima Yamaha (NL), Full of Hell (US), Group Doueh  &  Cheveu (MA/FR), András (AU), KiNK feat. Rachel Row (BG), Madame Gandhi (US), Moon Duo (US), Nils Bech (NO), The Rumour Said Fire (DK), Baest (DK), Bjarki (IS), Dør Nr. 13 (DK), Franske Piger (DK), Mechatok (DE) og School of X (DK). Foo Fighters, The Weeknd, Arcade Fire, Solange, Lorde, Trentemøller, A Tribe Called Quest, G-Eazy, Blink-182, Moderat/Modeselektor, Justice og Erasure. 