Surprise! Thomas Helmig overrasker med hemmeligt album | Musik | DR Popkongen Thomas Helmig har i al hemmelighed sendt en ny plade ud i æteren.  Popkongen  Thomas Helmig  har her til morgen lavet det, man i popkulturelle folkemunde kalder  &# x27; en Beyoncé &# x27;. I dag sendte den 53-årige sanger nemlig - i al hemmelighed - et spritnyt album på gaden. Lyt til nummeret  &# x27;Billig vin &# x27; fra den nye plade, mens du læser. - Jeg synes, at jeg har gjort det  (udsendt en plade red.)  på samme måde rigtig mange gange, så hvorfor ikke gøre det på en ny måde? Mere højtideligt tager jeg det heller ikke. De, der gerne vil høre den plade, skal sgu nok finde den, siger Helmig om den hemmelighedsfulde pladeudgivelse i et  interview  på hans Facebook-profil. Pladen, der bærer titlen  &# x27;Takker &# x27;, er Helmigs 16. album og hans niende plade på dansk. Den dugfriske skive er Helmigs første plade i fem år og er efterfølgeren til ’K.H. Helmig’ som udkom tilbage i 2013. Lyt til titelnummeret  &# x27;Takker &# x27; her. Pladen byder på ni nye dansksprogede numre og er indspillet i hjembyen Aarhus, i København og i sangerens andet hjem, solbyen Malaga i Spanien. Det er langt fra første gang, at en kunstner pludselig sender en plade på gaden uden varsel. I 2013 udsendte sangerinden Beyoncé sit Grammy-vindende album af samme navn som en såkaldt  &# x27;surprise release &# x27; - til stor overraskelse for både fans og anmeldere. Også kunstnere som Björk, Drake, Kanye West og afdøde David Bowie har tidligere sendt plader på gaden uden varsel - men en overraskelses-release falder ikke altid i god jord. Det erfarede irske U2, da de i 2014 sendte deres plade ’Songs of Innocence’ på gaden, som samtidig automatisk dukkede op i musikbiblioteket hos alle brugere af musiktjenesten Itunes. Mange mennesker var ikke synderligt imponerede over pludselig at finde irsk rock i deres musikbibliotek, og Apple, der står bag Itunes, måtte i sidste ende lave en særlig hjælpe-guide på deres hjemmeside, der forklarede, hvordan man kunne komme af med U2-pladen igen. 