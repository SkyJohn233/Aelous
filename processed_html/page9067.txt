Oslobođenje - Zločini žena koji se ne zaboravljaju Molimo Vas unesite u polje traženi pojam, polje nesmije biti prazno! Statistika pokazuje da ljepši pol ubija rjeđe, ali su zato njihovi zločini brutalniji i o njima se godinama priča. Dok muškarci ubistva redovno čine iz koristoljublja ili u bijesu, stručnjaci pojašnjavaju da žene to često rade u prisebnom stanju, iz ljubomore, kad reaguju na zlostavljanje, te zbog psihičkog oboljenja. U stručnoj literaturi preovladava teza da je nasilje kod muškaraca ofanzivna metoda kako bi pokazali nadmoćnost, dok ga žene vide kao posljednji izlaz. Sociolog Srđan Vukadinović pojašnjava da postoje tri faktora koja uglavnom uzrokuju ovakva svirepa ubistva: patološke promjene kod žena, osvetoljubivost i reakcija na nasilje bližnjih i poznanika. Neuropsihijatar Omer Ćemalović ističe da se kod mlađih žena nasilje javlja kao posljedica uzimanja droge ili poremećaja strukture ličnosti, a kod starijih kao posljedica dugotrajnog zlostavljanja. Spomenućemo nekoliko slučajeva kada su žene počinile monstruozna ubistva. Među posljednjim je slučaj ubistva Seada Delalića (57), kojeg je nožem u grudi ubola supruga Merzija (56). Ona je kasnije navodno pričala da je u samoodbrani nožem ubola supruga koji je, navodno, bio u alkoholisanom stanju. Ubistvo se desilo sredinom aprila, u sarajevskom naselju Soukbunar. U julu 2017. brutalno ubistvo Vojislava Katanovića potreslo je zvorničku regiju. Policija je istragom otkrila da ga je ubila supruga Milka, koja je potom sjekirom isjekla njegovo tijelo i dijelove (ruke i noge) bacila u kontejner za smeće. Milka je zatim Vojislavov trup zakopala u zemlju, a onda policiji prijavila njegov nestanak. Tokom istrage priznala je zločin braneći se da ga je ubila u samoodbrani, jer ju je godinama maltretirao. U martu 2018. Vrhovni sud RS-a povećao je kaznu Bjelici Bijelić (66) iz Banje Luke i pravosnažno je osudio na devet godina zatvora zbog ubistva supruga Dušana, kojeg je 4. aprila 2017. pretukla i golim rukama zadavila u njihovoj kući u naselju Veseli Brijeg u Banjoj Luci. Tokom istrage, ona se branila da je kobne večeri Dušan nekoliko puta s kreveta padao na glavu, te zadobio povrede. Radojka Josić (72) uhapšena je zbog sumnje da je 26. novembra 2017. u selu Mešići kod Kozluka, opština Zvornik, udarcima cjepanicom ubila supruga Nikolu (70), pa zatim tvrdila da ga je udario bik dok je njen muž bio u štali. Fotografa Aleksandra Mujčinovića je 18. novembra 2016, u njegovom stanu u Banjoj Luci, sa 12 uboda nožem usmrtila Kristina Jovković (32). Ona je zbog ovog zločina u oktobru 2017. pravosnažno osuđena na 14 godina zatvora. Još jedan fotograf stradao je od ženske ruke. Podsjetimo da je fotografa Mustafu Bukvića 23. februara 2012, u sarajevskom naselju Dobrinja, u njegovoj radnji ubila Dana Škrba. Način ubistva je potresao javnost jer je Dana skalpelom zaklala Bukvića dok mu je sjedila na leđima. Ona je osuđena na 14 godina zatvora u kojem se i porodila. Naknadno se medijski oglasila, tvrdeći da ju je Bukvić silovao, sjekao skalpelom, te da ga je ubila u samoodbrani. Tokom 2009. javnost je zapanjilo svirepo ubistvo koje je počinila Poljakinja Monika Naumowitz-Bureković, koja je ubila supruga Fuada Burekovića. Njen zločin je otkriven tek nakon što se povjerila ljubavniku, koji je sve prijavio policiji, i to pola godine nakon svega. Tijelo ubijenog supruga je zamotala u najlonske vreće i deke, vezala, te sakrila u septičku jamu pored kuće. Za Šefku Hodžić, zvanu Hanumka, iz sela Jusići kod Zvornika tvrde da se nalazi na listi najsvirepijih žena ubica na prostorima bivše Jugoslavije. Šefka je davne 1969. nedaleko od svog sela sačekala trudnu drugaricu Aliju Hasanović, ubila je sa tri hica iz pištolja, nožem rasjekla stomak i izvadila dijete. Leš žene je sakrila ispod sijena na obližnjoj njivi, a novorođenče odnijela kući. Šefka se pretvarala da je trudna, a kada je Alijina beba ubrzo preminula, Šefka je prijavila smrt tek rođene djevojčice. Kada je nađeno Alijino tijelo, policija je bila zbunjena monstruoznošću zločina, a slučaj je riješio patolog Milan Vušić, koji je shvatio da je zločin počinila nerotkinja željna djeteta. Odmah su shvatili ko bi mogao stajati iza toga, jer se po Jusićima pričalo da je Hanumka uvijek bila nerotkinja. Šefki je u maju 1970. sudija Milorad Potparić u Okružnom sudu u Tuzli prvo izrekao kaznu strijeljanja, ali je kasnije obnovljen proces te je iste godine ona osuđena na 20 godina robije. Navodno, nakon odslužene kazne, ona je promijenila identitet i udala se, te jedno vrijeme živjela u Srbiji. Dušanka Petrović je bila pripravnik u Privrednom sudu u Beogradu i za nju su pričali da je ubica genijalnog uma. Nakon ubistva supruga Selimira Tripkovića, osuđena je na 14-godišnju kaznu koju je izdržavala u KPZ-u za žene u Požarevcu. Početkom 2003. puštena je na vikend, ali se u zatvor nije vratila. U zatvoru se upoznala sa Janjom Anđelić i Ljubicom Kolovrat, udružila se s njima te su varale ljude po BiH, Hrvatskoj, Crnoj Gori i Srbiji koje su tražile preko ljubavnih oglasa Usamljena srca. Žrtve su uglavnom bili usamljeni, stariji muškarci koje bi prvo omamljivale sprejevima i alkoholom, pa ih zatim pljačkale. Dušanka je 9. marta 2006. pozvala brata Aleksandra da bi ga nagovorila da prodaju stan u Beogradu koji su naslijedili od majke. Janja Anđelić je na lažno ime u sarajevskom naselju Dolac-Malta iznajmila stan, gdje su dočekali Aleksandra. Tamo mu je Dušanka hladnokrvno pucala u glavu, a zatim njegovo tijelo zapalila kako bi prikrila tragove. Kolovrat i Andelić iz Novog Travnika su uhapšene u BiH, a Petrovićeva u Beogradu. U priču o monstruoznim ženama ubicama spadaju i Ruža Jelić iz Usore, koja je osuđena zbog četverostrukog ubistva koje je počinila 1998. kada je ubila ljubavnika, ženu za koju je sumnjala da je druga ljubavnica njenog ljubavnika, te još dvije žene u selu za koje je posumnjala da znaju za njenu vanbračnu vezu; Edina Dizdarić iz Krupe na Uni, koja je 17. avgusta 2009. otrovala M. M, petogodišnjeg sina, sirćetnom kiselinom i ubila supruga Radeta Mudrinića u selu Vranovina kod Krupe na Uni; Hanifa Avdić iz Moševaca kod Maglaja koja je golim rukama usmrtila supruga Fahira Avdića. Među brutalnijim je zločin Izete Ličine iz sela Ličina u Crnoj Gori, koja je 28. novembra 2001. supruga Sadika ubila sjekirom, a zatim odsijecala dio po dio tijela i zakopavala u štali. Unutrašnje organe i jednu butnu kost organi istrage nikad nisu pronašli. Za bolje korisničko iskustvo, besplatno preuzmite oficijelnu Oslobođenje aplikaciju: GOOGLE PLAY  / APPLE APP STORE Za bolje korisničko iskustvo, besplatno preuzmite oficijelnu Oslobođenje aplikaciju 