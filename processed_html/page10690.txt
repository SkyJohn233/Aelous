Johan Rockström om Jimmie Åkessons klimatutspel: "Skadligt" Vi använder cookies för att förbättra funktionaliteten på våra sajter, för att kunna rikta relevant innehåll och annonser till dig och för att vi ska kunna säkerställa att tjänsterna fungerar som de ska. Läs mer i vår  cookiepolicy . Johan Rockströms uppdrag är att rädda världen. Nu flyttar han till Tyskland för miljöforskningens eget Champions League.  Professorn bakom ett av tidernas populäraste ”Sommar”-program riktar nu hård kritik mot Jimmie Åkesson. – Det är skadligt. Det finns ingen saklighet i det, säger Rockström om partiledarens väderutspel.  När Johan Rockström, 52, studerade på Lantbruksuniversitetet i Ultuna fick han kårnamnet Projekt. Andra fick sexigare smeknamn som Karat och Love. – De tyckte att jag var lite väl energisk och skulle sätta i gång projekt överallt. Det var väl de som tyckte att det var ganska jobbigt, att jag hela tiden kom på idéer på saker som jag också sjösatte, säger han och ler när vi sätter oss på Kulturhusets takfik i Stockholm.  Det projekt Rockström är mest stolt över från tiden på Lantbruksuniversitetet i Umeå är att ha räddat Lantbruksuniversitetets utskänkningstillstånd. Utan matservering fick man inte servera alkohol. Han övertalade bland annat finansmannen Anders Wall att genom Beijerstiftelsen skänka pengar till det storkök som behövdes för att få fortsätta dricka stora stark.  Andra projekt var inte lika lyckade. – Det var många tokiga projekt som kanske inte var så kloka. Ett litet sidoprojekt var att vi vetenskapligt försökte bevisa att alla proteiner, vitaminer och kolhydrater som krävs under en matkris finns i enbart öl och jordnötter. Experimentet föll aldrig så väl ut. Vi klarade inte så många dagar, säger han och skrattar. Rockströms liv gömmer massor av historier om hans driv.  Innan han började studera vid lantbruksuniversitetet i Uppsala, tog han jobb som oavlönad dräng. Rockström, som växt upp i storstäderna São Paolo i Brasilien och Milano i Italien innan högstadie- och gymnasiestudierna i Karlskrona, hade ingen erfarenhet av att inseminera kor eller mjölka. Pappan reste runt jorden som chef för ett företag som tillverkar asfaltmaskiner. – Jag tänkte: ”Herregud, jag som inte har en aning om hur man kör en skördetröska eller vet vad en plog är för något kommer väl aldrig platsa på det universitetet”. Då gick jag till arbetsförmedlingen efter lumpen och sökte jobb som dräng, säger han.  I Tollarp i Kristianstad fanns en lantbrukare som behövde hjälp. Rockström gav bonden ett oväntat erbjudande. – Jag skakade hand med bonden och sa: ”Jag behöver ingen lön, jag är glad om jag får ett tak över huvudet och mat, det enda jag vill få tillbaka är att du lär mig allt du vet. Och bara så du vet kommer jag vara hopplös. Jag kommer inte vara något stort bidrag till din gård, men däremot kommer jag göra allt jag kan bara du lär mig. – Det är en av de bästa skolorna jag gått. Jag började fyra på morgonen med att utfodra korna, säger han. Tiden som dräng känns väldigt avlägsen. Nu är hans projekt att rädda jorden. Om några veckor lämnar Rockström chefsjobbet på forskningsinstitutionen Stockholm Resilience Centre (SRC), efter tolv år, för att i stället bli chef för Potsdam Institute for Climate Impact Research (PIK) i Berlin, ett av världens ledande klimatforskningsinstitut. Det är som att värvas till FC Barcelona i fotboll. Scenen blir ännu större. Insatserna extra betydelsefulla. – Ja, det är Champions League i dubbel bemärkelse, säger han. För utöver att Potsdaminstitutet är ett av världens ledande klimatforskningsinstitut så är Tyskland en av världens viktigaste nationer både geopolitiskt och ekonomiskt. Hans senaste rapport  visar att den globala uppvärmningen kan drabba oss hårdare och tidigare än vi hittills trott. Om jordens uppvärmning når två grader riskerar vi en oåterkallelig dominoeffekt som gör att biologiska och fysiska system, som skogar, jordar och isar, tippar över från att vara självkylande, som i dag, till att bli självuppvärmande. Det skulle innebära att planeten själv tar över som den dominerande orsaken till global uppvärmning, vilket skulle leda till ett flertal andra otäcka klimatförändringar: Medeltemperaturen kan stiga uppemot 4-5 grader. Polarisen skulle smälta. Havsytan kan stiga med över 20 meter. Detta skulle leda till att stora regioner blir obeboeliga. Vi är redan vid 1,1 grader, intecknade för 1,5 grader. – Går vi förbi två så riskerar vi att trycka på en på-knapp som gör det helt irreversibelt och att vi då rör oss bortom en punkt då vi inte kan vända tillbaka, säger Rockström. – Inte att jorden skulle gå under omedelbart, det skulle säkert ta flera århundraden för oss att nå detta ogästvänliga tillstånd på jorden, men det skulle bli oåterkalleligt. Och vi kanske bara är 30-50 år bort från att passera två grader.  Rapporten har skapat stora rubriker och reaktioner. Han är överraskad över responsen. Den brukar inte vara så här kraftig. Människor lyssnar på ett sätt de inte gjort tidigare. – Det är ett tecken på att det finns en ökad oro och en ökad insikt om att det vi ser i världen i dag inte är normalt, säger han.  – Men artikeln landade också precis när Sverige gått igenom den värsta värmeböljan som någonsin observerats med skogsbränder, matutmaningar och foderbrist i lantbruket, säger Rockström. Och i Algeriet har vi haft den högsta temperaturen någonsin uppmätt i Afrika, 51 grader. Kalifornien hade de värsta skogsbränderna någonsin observerade i delstaten. Australien, mitt i vintern, har haft en av de värsta torkor de någonsin har registrerat. Pakistan hade haft de värsta översvämningarna på 30 år. Och i Kerala, Indien, pågår just nu den värsta översvämningen på 100 år. Vi är en värld stadd i extrema händelser.   LÄS MER:  Dramatiska bilder visar rekordvärmens framfart   Alla är dock inte lika övertygade om hur man ska tolka den senaste sommarens väder. Kort efter Rockströms forskningsrapport kritiserade Jimmie Åkesson regeringen för att försöka vinna billiga poänger på sommarens extrema väder.  – Att göra politik av hur vädret ser ut en enskild sommar är helt enkelt inte seriöst. Det är den värsta sortens populism, sa Sverigedemokraternas partiledare i sitt sommartal.  Rockström gillar inte uttalandet. –  Här upplever vi de mest extrema väderhändelserna som någonsin observerats i Sverige och vetenskapligt vet vi att de förstärks av den globala uppvärmningen. Att kalla det för populism är ett ytterst olyckligt uttalande, säger han. Vice statsminister Isabella Lövin (MP)  kallade SD ett klimatförnekarparti efter uttalandet . Rockström köper inte det.  – Jag väljer att fortfarande tro att Jimmie Åkesson och Sverigedemokraterna i grunden förstår det här, säger Rockström. Sedan tycker jag att det är ett olyckligt politiskt uttalande för det är skadligt. Det finns ingen saklighet i det. Och det tror jag faktiskt skadar dialogen och kan i slutändan faktiskt minska trovärdigheten för honom själv. – Men jag har inga skäl att därmed dra slutsatsen att Jimmie Åkesson som en ansvarsfull politisk ledare inte förstår att vi står inför riktiga klimatrisker och att en omställning till ett fossilfritt Sverige inte bara är nödvändighet utan också har enorma fördelar för jobb och tillväxt. Sverigedemokraternas klimatpolitiska talesman Martin Kinnunen sa i en intervju med Aftonbladet förra året att du  ”framstår mer som en opinionsbildare än som en forskare”.    – Det visste jag inte. Jag har aldrig upplevt att Sverigedemokraterna som parti har försökt utmåla mig som opinionsbildare. Det är möjligt att det finns enskilda aktörer som försöker att placera mig i olika fack, men jag tar aldrig vid mig och uppfattar det inte som något skadligt. Jag har min integritet, jag har min akademiska roll, det är den jag spelar, sedan är det så att det är en del av den akademiska friheten att få delge min bästa slutsats av kunskapsläget. Det anser jag att jag har friheten att göra. Andra har friheten att uttala sig om det.  Det skulle vara lätt att tro att Johan Rockström får dagliga erbjudanden från Sveriges politiska partier om att stödja deras politik. Årets svensk 2009 är inte din typiska forskare. Rockström hade 2015 års populäraste ”Sommar”-program, trots att det var en relativt akademisk redogörelse om miljöproblemen vi står inför. Professorns TED talk har över en miljon visningar.  Men Rockström försäkrar att han aldrig fått något anbud. Och han har inget intresse av att sitta i en svensk regering, han älskar forskning.  Men han vet vad han tycker. Att fortsätta som vi gör i dag är inte ett alternativ för Rockström.  – För vem kan i dag stå upp och säga: ”Men det är bra att vi är beroende av Putins naturgas. Visst är det väl fint att vi importerar olja från Saudiarabien? Visst är det attraktivt att kolindustrin fortsätter att leverera riktigt smutsig kol till vår stålindustri. Visst är det den önskvärda moderna framtiden?  Att det är det som är teknologiska framsteg. Det är det som är den avancerade positiva berättelsen. Äh, kom igen! – Om jag vore finansminister i Sverige skulle jag säga att framtidens ekonomiska utveckling i Sverige ligger i den moderna hållbara välfärden, med satsningar på den digitala revolutionen, en kunskapsintensiv och teknologiskt avancerad jobbframtid för Sverige o c h den råkar vara fossilfri. Han har följt valrörelsen. Professorn är inte imponerad.  – Berättelsen om miljö tippar över till att bli den gamla berättelsen om uppoffringar och att stoppa miljöhot genom att skydda naturen från den onda människan, säger han.  Det borde i stället vara berättelsen om ansvar och möjligheter, och göra klart att det handlar om de mest teknologiskt avancerade och attraktiva lösningarna. Den digitala revolutionen är också den hållbara revolutionen. Den berättelsen präglar inte valrörelsen.  – När det blir sådana där uttalande som att prata klimat är att göra populism av vädret, det är liksom ett bevis på att vi inte förstått att klimat, miljö och hållbarhet är framtiden. Det är frågan om vilken framtid vi vill ha. Det handlar om världen 2.0… Det handlar om framtidens jobb. LÄS MER: Johan Rockström: "Vi har ett ansvar mot omvärlden att ställa om"   Ålder:  54 år Familj:  Fru och tre barn. Hustrun Ulrika är veterinär, de träffades på lantbruksuniversitetet. Han kommer pendla mellan familjen på Rindö och det nya jobbet på Potsdam Institute for Climate Impact Research, ett av världens ledande klimatforskningsinstitut. Bakgrund:  Svensk agronom och miljövetare. Han är professor i miljövetenskap och har de senaste tolv åren varit chef på forskningsenheten Stockholm Resilience Centre (SRC). Rockström är känd över hela världen och hade 2015 års populäraste ”Sommar”-program.    ◼︎◼︎  Detta är en nyhetsartikel.   Expressen granskar, avslöjar och ger dig de senaste nyheterna på ett objektivt och sakligt sätt.  Mer om oss här. Det är  gratis  och går snabbt! 