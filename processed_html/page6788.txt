Index - Belföld - Drágul a parkolás Budapesten A független újságírás olyan olvasókat jelent, akiknek számít a munkánk.                         Átlagosan 27 százalékkal emelkedhetnek tavasztól a parkolási díjak Budapesten, új, egységes zónahatárokat alakítanak ki, újabb területeket vonnak be a fizetős övezetekbe, csökkentik az ingyenes lakossági engedélyek számát, szigorítják a mozgássérült-engedélyek kiadását, új P+R parkolókat építenek. Nagyjából ez a lényege az új pakolási stratégiának, amelyet szerdán mutatott be a Parking Kft.                                                  Első lépésben várhatóan április 1-től vagy május 1-től átalakítják az eddigi széttagolt díjfizetési zónarendszert, és megemelik a díjakat. Az eddigi "4 zóna, és 9 övezet" rendszer helyett hat "két kiemelt és 4 normál zóna" rendszert vezetnek be. A 2-es zóna az alap, itt egy BKV-jegynek felel meg egy óra parkolás, a többi zónában ennek szorzóival alakítják ki a díjakat, amelyek követik majd a BKV-emeléseket.                                                  Az emelés mértéke az eddigi 2-es zóna 2. övezetében a legnagyobb (47 százalékos, 150 forintról 220 forintra), a legkisebb pedig a jelenlegi 1-es zóna első övezetében (9 százalékos, 265 forintról 290 forintra). A várt 3-5 milliárd forintos többletbevételt elkülönítik és parkolás-fejlesztési célra fordítják.                                                  Az emelés magyarázata szerint 2002-től nem változott a parkolási díj, ami reálértéken 22 százalékos csökkenést jelent. Ezzel szemben a BKV-jegy ára ugyanennyi idő alatt 72 százalékkal nőtt és ennek "forgalompolitikai szempontból rossz üzenete van".                                                  A stratégia szerint csökkenteni kell az ingyenes lakossági engedélyek számát is, mert mára például az V. kerületben az a helyzet állt elő, hogy a városrész 7000 darab fizetős férőhelyére 7200 ingyenes engedélyt adtak ki. Ezért a jövőben egy háztartás csak egy autóra kap ingyenességet, a második autóra jelentős, 97 százalékos kedvezménnyel ugyan, de fizetni kell.                                                  Az ingyenes mozgássérült-engedélyekkel való visszaéléseket is csökkentenék, úgy hogy az engedélyt nem a háziorvos, hanem az Országos Rehabilitációs Intézet adná ki, valamint luxusautóra egyáltalán nem lenne ingyenes engedély. 2008 júniusában ugyanis a mozgáskorlátozott-engedéllyel várakozók férőhelyhez viszonyított aránya 17 százalék volt. Ez azt jelenti, hogy nagyjából minden ötödik autós ilyen engedélyt használt, holott a mozgáskorlátozottak aránya Budapesten mindössze 3-4 százalék.                                                  A stratégiában nem szerepel a korrupt parkolási ellenőrök elleni fellépés, és az, hogy mennyi pénz folyhat ki ezen az úton a kasszából. Gyarmati Zoltán a Parking Kft. igazgatója az Index kérdésére elmondta, hogy vannak elképzeléseik erre a területre is, de még egyeztetés alatt állnak. Ilyen például, hogy a parkolóőr csak megadott intézményekbe mehetne be a szükségleteit intézni, nehogy mutyizni tudjon, valamint a figyelőrendszer kialakítása is.                          