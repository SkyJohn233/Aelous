Hag: Šešelj nije kriv;  " Sada je slobodan čovek "  - B92.net                                             Beograd/Hag --  Haški tribunal je izrekao prvostepenu oslobađajuću presudu Vojislavu Šešelju i naveo da lider SRS nije kriv ni po jednoj tački optužnice za ratne zločine.                                     Šešelj, koji nije bio na izricanju presude, bio je optužen za zločine protiv čovečnosti i kršenje zakona ili običaja ratovanja.  Predsedavajući Pretresnog veća Žan Klod Antoneti je rekao da Tužilaštvo nije pružilo dovoljno dokaza ni po jednoj od devet tačaka optužnice i izricanje presude je zaključio rečima: "Vojislav Šešelj je slobodan čovek".  Veće je po samo jednoj tački optužnice donelo jednoglasnu odluku, dok je Flavija Latanci u osam slučajeva imala izdvojeno mišljenje.   Antoneti je prethodno rekao da Tužilaštvo nije iznelo dovoljno pravnih argumenata za potvrdu optužnice o zločinima protiv čovečnosti, a tokom obrazlaganja oslobađajuće presude više puta je ukazivao na loš rad Tužilaštva.   Navedeno je i da Tužilaštvo nije pružilo dovoljno dokaza za postojanje udruženog zločinačkog poduhvata, kao i da je cilj dogovora bila odbrana Srba, a ne progon Hrvata.   Prvostepena presuda izrečena je četiri godine od završetka suđenja, a Šešelj, koji je bio optužen za zločine nad Hrvatima i muslimanima u Hrvatskoj, Vojvodini i BiH od 1991. do 1993, otišao je dobrovoljno u Hag 2003. godine. Slučaj  " Šešelj "  brojevi, datumi, činjenice Šešelj   od najmlađeg doktora nauka do Haga Tužilaštvo je u svojoj završnoj reči ranije predložilo sudu da Vojislava Šešelja osudi na kaznu zatvora od 28 godina, dok je Šešelj tražio oslobađajuću presudu.   Šešelj se tereti na osnovu individualne krivične odgovornosti za progone, deportacije, ubistva, mučenja, bezobzirno razaranje, uništavanje ili nanošenje štete ustanovama posvećenim religiji i obrazovanju, kao i za pljačkanje javne ili privatne imovine.   Prema navodima optužnice, on je planirao, naredio, podsticao, počinio i na drugi način pomagao i podržavao planiranje, pripremu ili izvršenje tih zločina. Navodi se da je Šešelj zagovarao politiku ujedinjenja  svih srpskih zemalja  u homogenu srpsku državu, o kojoj je govorio kao o  " velikoj Srbiji " . Predsedavajući Pretresnog veća Žan Klod Antoneti je ponovio da se Šešelj tereti za širenje ratne propagande i regrutovanje dobrovoljaca koji su počinili ubistva nad Hrvatima i Muslimanima.   Tužilac ne tvrdi da je Šešelj bio vojni starešina, već mu pripisuje velika ovlašćenja u zonama sukoba koja je posećivao da bi jačao moral boraca, kao i da je u okviru stranke osnovao ratni štab, da je bio obaveštavan o akcijama i da je dodeljivao odlikovanja   činove vojvode.  Optužnica sadrži devet tačaka, tri se odnose na progon, deportaciju i nehumana dela, a šest tačaka na ubistvo, mučenje, bezobzirno razaranje sela, hotimično uništavanje objekata posvećenih religiji i pljačkanje javne i privatne imovine.  Većina članova Veća je došla do konstatacije da Tužilaštvo pravi razliku između krivičnih dela koja je počinio Šešelj i dela koja su počinjena u okviru zločinačkog poduhvata, ali nije dosledno do kraja, pa se stiče utisak da je Šešelj po svim tačkama optužen za zločinački poduhvat.  Sudija je istakao i da tužilac nedosledno koristi termine  " nasilje "  i  " zločin " .  Antoneti je istakao da većina članova Veća žali što je Tužilaštvo imalo minimalistički pristup i što je narušilo princip odbrane Šešelja, kao i da je Veće bilo primorano da sledi put kojim je krenulo Tužilaštvo, uz potonje poteškoće da rasplete neuravnotežene zaključke.   Predsedavajući je rekao da nema dovoljno dokaza da je Šešelj bio povezan sa paravojnim formacijama srpskih dobrovoljaca, kao i da nema dokaza o hijerarhijskoj vezi Šešelja i Srpske garde.   Dodato je i da paravojne formacije nisu bile pod uticajem Šešelja posle pridruživanja redovnim jedinicama JNA. Antoneti je istakao da Tužilaštvo nije dokazalo da je nesrpsko civilno stanovništvo bilo napadano u Vukovaru, Zvorniku i drugim mestima u periodu na koji se odnosi optužnica, kao i da nije jasno dokazano da su civili bili masovno na meti.  " Tužilac je izneo opšte tvrdnje koje nisu potkrepljene dokazima " , dodao je Antoaneti.  Istakao je i da dokazi ne dokazuju da se u Hrtkovcima radilo o organizovanom napadu na hrvatsko stanovništvo, kao i da je većina članova Veća konstatovala da Šešelj nije direktno učestvovao u proterivanjima Hrvata iz Hrtkovaca, kao i da Tužilaštvo ne bi trebalo da zahteva direktnu, već indirektnu odgovornost za progon.  " Ne postoje pravni argumenti za bilo kakvu krivičnu odgovornost za zločine protiv čovečnosti " , naveo je Antoneti.  Sudija je dodao i da Tužilaštvo nije dalo dovoljno dokaza za zločine ubistva nesrpskih zatočenika kod Sarajeva, mučenje kod Zvornika, pljačkanje privatne i javne imovine u Vukovaru, kao i da većina članova Veća ne smatra da je utvrđeno razaranje koje nije opravdano ratom. Antoneti je kazao da tužilac nije pružio dovoljno dokaza da bi se utvrdilo da je Šešelj kriv za ubistvo u Crnoj Reci, okrutno postupanje na Ovčari i u skladištu Veleprometa, mučenje u Vugošću, ubistva u okolini Sarajeva i pljačke kod Vukovara.  Ističe se da su se sve zaraćene strane pripremale za rat kako bi sačuvale teritorije za koje smatraju da su njihove, kao i da se nije radilo o jednostranim potezima srpskih agresora. Dodaje se da su i u slučaju Šešelj i u slučaju Milošević tužioci bili zbunjeni u vezi sa planom i namerom navodnog udruženog zločinačkog poduhvata.  " Cilj dogovora je odbrana Srba, očuvanje Jugoslavije, a ne počinjenje zločina. Tužilac nije dokazao postojanje udruženog zločinačkog poduhvata, a zaključeno je da treba odbaciti optužbe za progon. Veće odbacuje odgovornost Šešelja za deportacije i nasilna premeštanja kao zločine protiv čovečnosti " , naveo je Antoneti.  Veće nije moglo da zaključi da je Šešelj podsticao na ratne zločine, zaključeno je da Tužilaštvo nije dokazalo uzročno-posledičnu vezu Šešeljevih govora i zločina u Mostaru, Zvorniku i na širem području Sarajeva ili da bi mu se posredno mogli staviti na teret zločini od 1992. do 1993.  " Većina nije u mogućnosti da okvalifikuje govore Šešelja kao akte podsticanja na ratne zločine. Nije utvrđena hijerarhijska veza između Šešelja i dobrovoljaca koji su učestvovali u krivičnim delima " , istakao je Antoaneti.  U zaključku obrazloženja presude, predsedavajući je rekao da tokom suđenja nije potvrđena Šešeljeva krivica ni po jednoj tački optužnice, te je proglašen nevinim za progone na političkoj, rasnoj ili verskoj osnovi, za deportaciju i nehumana dela, ubistva, mučenja i okrutna ponašanja, bezobzirno razaranje, uništavanje ili nanošenje štete ustanovama posvećenim religiji i obrazovanju, pljačkanje javne ili privatne imovine.                         Malteška vlada je stala u odbranu odluke da se ne izdaju boravišne dozvole za 22 deteta čiji roditelji rade na tom ostrvu.                     B92 je organizacija koja brine o zaštiti životne sredine.                             Mi ublažavamo štetu nastalu zagađenjem u avio-saobraćaju i ulažemo napore da se smanji emisija izduvnih gasova.  climatecare.org 